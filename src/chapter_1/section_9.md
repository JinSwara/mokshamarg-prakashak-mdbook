## मोक्षमार्गप्रकाशक ग्रन्थ की सार्थकता
अब, यह मोक्षमार्गप्रकाशक नामक शास्त्र रचते हैं, उसकी सार्थकता दिखाते हैंः — इस संसार-अटवीमें समस्त जीव हैं वे कर्मनिमित्तसे उत्पन्न जो नाना प्रकारके दुःखउनसे पीड़ित हो रहे हैं; तथा वहाँ मिथ्या-अंधकार व्याप्त हो रहा है, उस कारण वहाँसे मुक्त होनेका मार्ग नहीं पाते, तड़प-तड़पकर वहाँ ही दुःख को सहते हैं।

ऐसे जीवोंका भला होनेके कारणभूत तीर्थंकर केवली भगवानरूपी सूर्यका उदय हुआ;उनकी दिव्यध्वनिरूपी किरणों द्वारा वहाँसे मुक्त होनेका मार्ग प्रकाशित किया। जिस प्रकार सूर्यको ऐसी इच्छा नहीं है कि मैं मार्ग प्रकाशित करूँ, परन्तु सहज ही उसकी किरणें फैलती हैं, उनके द्वारा मार्गका प्रकाशन होता है; उसी प्रकार केवली वीतराग हैं, इसलिये उनको ऐसी इच्छा नहीं है कि हम मोक्षमार्ग प्रगट करें, परन्तु सहज ही वैसे ही अघातिकर्मोके उदय से उनका शरीररूप पुद्गल दिव्यध्वनिरूप परिणमित होता है, उसके द्वारा मोक्षमार्गका प्रकाशन होता है।

पुनश्च, गणधरदेवोंको यह विचार आया कि जब केवलीसूर्यका अस्तपना होगा तबजीव मोक्षमार्गको कैसे प्राप्त करेंगे ? और मोक्षमार्ग प्राप्त किये बिना जीव दुःख सहेंगे; ऐसी करुणाबुद्धिसे अंगप्रकीर्णकादिरूप ग्रन्थ वे ही हुए महान् दीपक उनका उद्योत किया।

पुनश्च, जिस प्रकार दीपकसे दीपक जलानेसे दीपकों की परम्परा प्रवर्तती है, उसीप्रकार किन्हीं आचार्यादिकोंने उन ग्रन्थोंसे अन्य ग्रन्थ बनाये और फिर उन परसे किन्हींने अन्य ग्रन्थ बनाये। इस प्रकार ग्रन्थ होनेसे ग्रन्थों की परम्परा प्रवर्तती है। मैं भी पूर्व ग्रन्थोंसे यह ग्रन्थ बनाता हूँ।

पुनश्च, जिस प्रकार सूर्य तथा सर्व दीपक हैं वे मार्ग को एकरूप ही प्रकाशित करतेहैं, उसी प्रकार दिव्यध्वनि तथा सर्व ग्रन्थ हैं वे मोक्षमार्गको एकरूप ही प्रकाशित करते हैं; सो यह भी ग्रन्थ मोक्षमार्गको प्रकाशित करता है। तथा जिस प्रकार प्रकाशित करने पर भी जो नेत्ररहित अथवा नेत्रविकार सहित पुरुष हैं उनको मार्ग नहीं सूझता, तो दीपकके तो मार्गप्रकाशकपनेका अभाव हुआ नहीं है; उसी प्रकार प्रगट करने पर भी जो मनुष्य ज्ञानरहित हैं अथवा मिथ्यात्वादि विकार सहित हैं उन्हें मोक्षमार्ग नहीं सूझता, तो ग्रंथके तो मोक्षमार्गप्रकाशकपनेका अभाव हुआ नहीं है।

इस प्रकार इस ग्रंथका मोक्षमार्गप्रकाशक ऐसा नाम सार्थक जानना। 

**प्रश्न : —** मोक्षमार्गके प्रकाशक ग्रन्थ पहले तो थे ही, तुम नवीन ग्रन्थ किसलिये बनाते हो ?

**समाधान : —** जिस प्रकार बड़े दीपकोंका तो उद्योत बहुत तेलादिकके साधनसे रहता है,जिनके बहुत तेलादिककी शक्ति न हो उनको छोटा दीपक जला दें तो वे उसका साधन रखकर उसके उद्योतसे अपना कार्य करें; उसी प्रकार बड़े ग्रन्थोंका तो प्रकाश बहुत ज्ञानादिकके साधनसे रहता है, जिनके बहुत ज्ञानादिककी शक्ति नहीं है उनको छोटा ग्रन्थ बना दें तो वे उसका साधन रखकर उसके प्रकाशसे अपना कार्य करें; इसलिये यह छोटा सुगम ग्रन्थ बनाते हैं।

पुनश्च, यहाँ जो मैं यह ग्रन्थ बनाता हूँ सो कषायोंसे अपना मान बढ़ानेके लिये अथवालोभ साधनेके लिये अथवा यश प्राप्त करनेके लिये अथवा अपनी पद्धति रखनेके लिये नहीं बनाता हूँ। जिनको व्याकरण-न्यायादिका, नय-प्रमाणादिकका तथा विशेष अर्थोंका ज्ञान नहीं है, उनके इस कारण बड़े ग्रन्थोंका अभ्यास तो बन नहीं सकता; तथा किन्हीं छोटे ग्रन्थोंका अभ्यास बने तो भी यथार्थ अर्थ भासित नहीं होता। — इस प्रकार इस समयमें मंदज्ञानवान्जीव बहुत दिखाई देते हैं, उनका भला होनेके हेतु धर्मबुद्धिसे यह भाषामय ग्रन्थ बनाता हूँ।

पुनश्च, जिस प्रकार बड़े दरिद्रीको अवलोकनमात्र चिन्तामणिकी प्राप्ति हो और वहअवलोकन न करे, तथा जैसे कोढ़ीको अमृत-पान कराये और वह न करे; उसी प्रकार संसार- पीड़ित जीवको सुगम मोक्षमार्गके उपदेशका निमित्त बने और वह अभ्यास न करे तो उसके अभाग्यकी महिमा हमसे तो नहीं हो सकती। उसकी होनहार ही का विचार करने पर अपनेको समता आती है। कहा है किः — 

**साहीणे गुरुजोगे जे ण सुणंतीह धम्मवयणाइ।  
ते धिट्ठदुट्ठचित्ता अह सुहडा भवभयविहुणा।।**

स्वाधीन उपदेशदाता गुरु का योग मिलने पर भी जो जीव धर्मवचनोंको नहीं सुनतेवे धीठ हैं और उनका दुष्ट चित्त है। अथवा जिस संसारभयसे तीर्थंकरादि डरे उस संसारभयसे रहित हैं वे बड़े सुभट हैं।

पुनश्च, प्रवचनसारमें भी मोक्षमार्गका अधिकार किया है, वहाँ प्रथम आगमज्ञान हीउपादेय कहा है। सो इस जीवका तो मुख्य कर्त्तव्य आगमज्ञान है। उसके होने से तत्त्वों का श्रद्धान होता है, तत्त्वों का श्रद्धान होने से संयमभाव होता है, और उस आगमसे आत्मज्ञानकी भी प्राप्ति होती है; तब सहज ही मोक्षकी प्राप्ति होती है।

पुनश्च, धर्मके अनेक अंङ्ग हैं उनमें एक ध्यान बिना उससे ऊँचा और धर्मका अंगनहीं है; इसलिये जिस-तिस प्रकार आगम-अभ्यास करना योग्य है।

पुनश्च, इस ग्रन्थका तो वाँचना, सुनना, विचारना बहुत सुगम है — कोई व्याकरणादिकका भी साधन नहीं चाहिये; इसलिये अवश्य इसके अभ्यास में प्रवर्तो। तुम्हारा कल्याण होगा। 

**— इति श्री मोक्षमार्गप्रकाशक नामक शास्त्रमें पीठबन्ध प्ररूपक प्रथम अधिकार समाप्त हुआ।।१।।**