## वक्ता का स्वरूप

अब इनके वक्ताका स्वरूप कहते हैंः — प्रथम तो वक्ता कैसा होना चाहिये कि जोजैनश्रद्धानमें दृढ़ हो; क्योंकि यदि स्वयं अश्रद्धानी हो तो औरोंको श्रद्धानी कैसे करे? श्रोता तो स्वयं ही से हीनबुद्धिके धारक हैं, उन्हें किसी युक्ति द्वारा श्रद्धानी कैसे करे? और श्रद्धान ही सर्व धर्मका मूल है✽, पुनश्च, वक्ता कैसा होना चाहिये कि जिसे विद्याभ्यास करनेसे शास्त्र-पढ़नेयोग्य बुद्धि प्रगट हुई हो; क्योंकि ऐसी शक्तिके बिना वक्तापनेका अधिकारी कैसे हो ? पुनश्च, वक्ता कैसा होना चाहिये कि जो सम्यग्ज्ञान द्वारा सर्व प्रकारके व्यवहार-निश्चयादिरूप व्याख्यानका अभिप्राय पहिचानता हो; क्योंकि यदि ऐसा न हो तो कहीं अन्य प्रयोजनसहित व्याख्यान हो उसका अन्य प्रयोजन प्रगट करके विपरीत प्रवृत्ति कराये। पुनश्च, वक्ता कैसा होना चाहिये कि जिसे जिनआज्ञा भंग करनेका भय बहुत हो; क्योंकि यदि ऐसा नहीं हो तो कोई अभिप्राय विचार कर सूत्रविरुद्ध उपदेश देकर जीवोंका बुरा करे। सो ही कहा हैः — 

**बहुगुणविज्जाणिलयो असुत्तभासी तहावि मुत्तव्वो।  
जह वरमणिजुत्तो वि हु विग्घयरो विसहरो लोए।।**

**अर्थः —** जो अनेक क्षमादिकगुण तथा व्याकरणादि विद्याका स्थान है, तथापि उत्सूत्रभाषीहै तो छोड़नेयोग्य ही है। जैसे कि — उत्कृष्ट मणिसंयुक्त होने पर भी सर्प है सो लोकमेंविघन् ही का करनेवाला है।

पुनश्च, वक्ता कैसा होना चाहिये कि जिसको शास्त्र पढ़कर आजीविका आदि लौकिक-कार्य साधनेकी इच्छा न हो; क्योंकि यदि आशावान हो तो यथार्थ उपदेश नहीं दे सकता, उसे तो कुछ श्रोताओंके अभिप्रायके अनुसार व्याख्यान करके अपना प्रयोजन साधनेका ही साधन रहे। तथा श्रोताओंसे वक्ताका पद उच्च है; परन्तु यदि वक्ता लोभी हो तो वक्ता स्वयं हीन हो जाय और श्रोता उच्च हो।

पुनश्च, वक्ता कैसा होना चाहिये कि जिसके तीव्र क्रोध - मान नहीं हो; क्योंकितीव्र क्रोधी-मानीकी निन्दा होगी, श्रोता उससे डरते रहेंगे, तब उससे अपना हित कैसे करेंगे ? पुनश्च, वक्ता कैसा होना चाहिये कि जो स्वयं ही नाना प्रश्न उठाकर स्वयं ही उत्तर दे; अथवा अन्य जीव अनेक प्रकारसे बहुत बार प्रश्न करें तो मिष्ट वचन द्वारा जिस प्रकार उनका संदेह दूर हो उसी प्रकार समाधान करे। यदि स्वयंमें उत्तर देनेकी सामर्थ्य न हो तो ऐसा कहे कि इसका मुझे ज्ञान नहीं है; क्योंकि यदि ऐसा न हो तो श्रोताओंका संदेह दूर नहीं होगा, तब कल्याण कैसे होगा ? और जिनमतकी प्रभावना भी नहीं हो सकेगी।

पुनश्च, वक्ता कैसा होना चाहिये कि जिसके अनीतिरूप लोकनिंद्य कार्योंकी प्रवृत्ति नहो; क्योंकि लोकनिंद्य कार्योंसे वह हास्यका स्थान हो जाये, तब उसका वचन कौन प्रमाण करे ? वह जिनधर्मको लजाये। पुनश्च, वक्ता कैसा होना चाहिये कि जिसका कुल हीन न हो, अंग हीन न हो, स्वर भंग न हो, मिष्ट वचन हो, प्रभुत्व हो; जिससे लोकमें मान्य हो — क्योंकि यदि ऐसा न हो तो उसे वक्तापनेकी महंतता शोभे नहीं — ऐसा वक्ता हो।वक्तामें ये गुण तो अवश्य चाहिये।

ऐसा ही आत्मानुशासनमें कहा हैः — 

**प्राज्ञः प्राप्तसमस्तशास्त्रहृदयः प्रव्यक्तलोकस्थितिः,   
प्रास्ताशः प्रतिभापरः प्रशमवान् प्रागेव दृष्टोत्तरः।  
प्रायः प्रश्नसहः प्रभु परमनोहारी परानिन्दया,   
ब्रूयाद्धर्मकथां गणी गुणनिधिः प्रस्पष्टमिष्टाक्षरः।।५।।**

**अर्थः —** जो बुद्धिमान हो, जिसने समस्त शास्त्रोंका रहस्य प्राप्त किया हो, लोक मर्यादाजिसके प्रगट हुई हो, आशा जिसके अस्त हो गई हो, कांतिमान हो, उपशमी हो, प्रश्न करनेसे पहले ही जिसने उत्तर देखा हो, बाहुल्यतासे प्रश्नोंको सहनेवाला हो, प्रभु हो, परकी तथा परके द्वारा अपनी निन्दारहितपनेसे परके मनको हरनेवाला हो, गुणनिधान हो, स्पष्ट मिष्ट जिसके वचन हों — ऐसा सभाका नायक धर्मकथा कहे।

पुनश्च, वक्ताका विशेष लक्षण ऐसा है कि यदि उसके व्याकरण-न्यायादिक तथा बड़े-बड़े जैन शास्त्रोंका विशेष ज्ञान हो तो विशेषरूपसे उसको वक्तापना शोभित हो। पुनश्च, ऐसा भी हो; परन्तु अध्यात्मरस द्वारा यथार्थ अपने स्वरूपका अनुभव जिसको न हुआ हो वह जिनधर्मका मर्म नहीं जानता, पद्धतिहीसे वक्ता होता है। अध्यात्मरसमय सच्चे जिनधर्मका स्वरूप उसके द्वारा कैसे प्रगट किया जाये ? इसलिये आत्मज्ञानी हो तो सच्चा वक्तापना होता है, क्योंकि प्रवचनसारमें ऐसा कहा है कि — आगमज्ञान, तत्त्वार्थश्रद्धान, संयमभाव — यह तीनोंआत्मज्ञानसे शून्य कार्यकारी नहीं है।

पुनश्च, दोहापाहुड़में ऐसा कहा हैः — 

**पंडिय पंडिय पंडिय कण छोडि वि तुस कंडिया।  
पय अत्थं तुट्ठोसि परमत्थ ण जाणइ मूढोसि।।**

**अर्थः —** हे पांडे ! हे पांडे ! ! हे पांडे ! ! ! तू कणको छोड़कर तुस \(भूसी\) ही कूट रहाहै; तू अर्थ और शब्दमें सन्तुष्ट है, परमार्थ नहीं जानता; इसलिए मूर्ख ही है — ऐसा कहा है।

तथा चौदह विद्याओंमें भी पहले अध्यात्मविद्या प्रधान कही है। इसलिये जोअध्यात्मरसका रसिया वक्ता है, उसे जिनधर्मके रहस्यका वक्ता जानना। पुनश्च, जो बुद्धिऋद्धिके धारक हैं तथा अवधि, मनःपर्यय, केवलज्ञानके धनी वक्ता हैं, उन्हें महान वक्ता जानना। — ऐसे वक्ताओंके विशेष गुण जानना।

सो इन विशेष गुणोंके धारी वक्ताका संयोग मिले तो बहुत भला है ही, और न मिले तो श्रद्धानादिक गुणोंके धारी वक्ताओंके मुखसे ही शास्त्र सुनना। इस प्रकारके गुणोंके धारक मुनि अथवा श्रावक उनके मुखसे तो शास्त्र सुनना योग्य है, और पद्धतिबुद्धिसे अथवा शास्त्र सुननेके लोभसे श्रद्धानादिगुणरहित पापी पुरुषोंके मुखसे शास्त्र सुनना उचित नहीं है। कहा है किः

**तं जिणआणपरेण य धम्मो सोयव्व सुगुरुपासम्मि।  
अह उचिओ सद्धाओ तस्सुवएसस्स कहगाओ।।**

**अर्थः —** जो जिनआज्ञा माननेमें सावधान है उसे निर्ग्रन्थ सुगुरु ही के निकट धर्म सुननायोग्य है, अथवा उन सुगुरु ही के उपदेशको कहनेवाला उचित श्रद्धानी श्रावक उससे धर्म सुनना योग्य है।

ऐसा जो वक्ता धर्मबुद्धिसे उपदेशदाता हो वही अपना तथा अन्य जीवोंका भला करे।और जो कषायबुद्धिसे उपदेश देता है वह अपना तथा अन्य जीवोंका बुरा करता है — ऐसा जानना।

इस प्रकार वक्ताका स्वरूप कहा।